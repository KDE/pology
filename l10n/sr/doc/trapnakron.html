<!DOCTYPE html PUBLIC "-//W3C//DTD HTML 4.01 Transitional//EN">
<html>
<head>
<meta name="generator" content="HTML Tidy for Linux/x86 (vers 7 December 2008), see www.w3.org">
<meta http-equiv="Content-Type" content="text/html; charset=utf-8">
<title>Трапнакрон у Пологији</title>
<link rel="stylesheet" href="style.css" type="text/css">
<meta name="generator" content="DocBook XSL Stylesheets V1.75.2">
<meta name="description" content="Шта је трапнакрон и зашто је потребан. Коришћење и уређивање трапнакрона у оквиру Пологије.">
</head>
<body bgcolor="white" text="black" link="#0000FF" vlink="#840084" alink="#0000FF">
<div lang="sr" class="article" title="Трапнакрон у Пологији">
<div class="titlepage">
<div>
<div>
<h2 class="title"><a name="id2731676" id="id2731676"></a>Трапнакрон у Пологији</h2>
</div>
<div>
<div class="authorgroup">
<div class="author">
<h3 class="author"><span class="firstname">Часлав</span> <span class="surname">Илић</span></h3>
<code class="email">&lt;<a class="email" href="mailto:caslav.ilic@gmx.net">caslav.ilic@gmx.net</a>&gt;</code></div>
</div>
</div>
<div>
<div class="revhistory">
<table border="1" width="100%" summary="Revision history">
<tr>
<th align="left" valign="top" colspan="2"><b>Историја ревизија</b></th>
</tr>
<tr>
<td align="left"></td>
<td align="left">6. новембар 2009.</td>
</tr>
<tr>
<td align="left" colspan="2">Последња измена (ризничка рев. 1045792).</td>
</tr>
<tr>
<td align="left"></td>
<td align="left">16. октобар 2009.</td>
</tr>
<tr>
<td align="left" colspan="2">Почетак писања.</td>
</tr>
</table>
</div>
</div>
<div>
<div class="abstract" title="Сажетак">
<p class="title"><b>Сажетак</b></p>
<p>Шта је трапнакрон и зашто је потребан. Коришћење и уређивање трапнакрона у оквиру Пологије.</p>
</div>
</div>
</div>
<hr></div>
<div class="toc">
<p><b>Садржај</b></p>
<dl>
<dt><span class="sect1"><a href="#s-about">1. Трапнакрон</a></span></dt>
<dt><span class="sect1"><a href="#s-usage">2. Употреба</a></span></dt>
<dd>
<dl>
<dt><span class="sect2"><a href="#s-usref">2.1. Налажење прилагођених и изворних облика</a></span></dt>
<dt><span class="sect2"><a href="#s-usprog">2.2. Програмско захтевање и уметање деклинација</a></span></dt>
</dl>
</dd>
<dt><span class="sect1"><a href="#s-editing">3. Уређивање</a></span></dt>
<dd>
<dl>
<dt><span class="sect2"><a href="#s-edgen">3.1. Опште смернице</a></span></dt>
<dt><span class="sect2"><a href="#s-edspec">3.2. Посебне смернице по категоријама</a></span></dt>
<dt><span class="sect2"><a href="#s-edverif">3.3. Оверавање и пробни развоји</a></span></dt>
<dt><span class="sect2"><a href="#s-edcoop">3.4. Сарадња</a></span></dt>
</dl>
</dd>
</dl>
</div>
<div class="sect1" title="1.&nbsp;Трапнакрон">
<div class="titlepage">
<div>
<div>
<h2 class="title" style="clear: both"><a name="s-about" id="s-about"></a>1.&nbsp;Трапнакрон</h2>
</div>
</div>
</div>
<p>Стране именичке синтагме које имају делимичан до потпун карактер личног имена, у текстовима на српском обично се преносе транскрибовањем, а понекад се и преводе (нпр. у оквирима фикције). Који год ова два <span class="emphasis"><em>неизворна</em></span> начина преношења да се изабере, постоји потреба да се читалац снабде и изворним облицима, односно појединим страним транскрипцијама и преводима. На пример, да би могао да истражује одређену тему и изван оквира матерњег језика.</p>
<p>Постоји неколико традиционалних начина да се читаоцу приложе парови прилагођених и изворних облика. Један је да се изворни облик наведе у загради при <span class="emphasis"><em>првом помињању</em></span>, због чега је подесан најпре за информативне текстове који се секвенцијално читају (нпр. чланке у часописима). Други начин је да се изворни облик да <span class="emphasis"><em>у фусноти</em></span>, што је погодно за дуже текстове у којим нагласак није на именима самим (нпр. у уџбеницима). Треће, најтемељније решење, јесте да се изворни и прилагођени облици дају <span class="emphasis"><em>појмовником</em></span> (глосаром) у прилогу, што је потребно у литератури где су стране синтагме многобројне и која се често не прати секвенцијално (нпр. референтни приручници).</p>
<p>У добу опште рачунарске умрежености, међутим, претходно поменути трећи начин може се проширити тако да буде свеобухватнији и изврсно доступан свим читаоцима. Идеја је проста и очигледна: списак прилагођених и изворних облика постави се на странице на Интернету, временом се допуњавајући.<sup>[<a name="id2759325" href="#ftn.id2759325" class="footnote" id="id2759325">1</a>]</sup>Тиме ће облици аутоматски постати доступни кроз упите у интернетским претраживачима, у оба смера, и управо на првом путу којим читаоци данас крећу у истраживање. Такав списак би одржавали они који то желе као услугу својим читаоцима, писци и преводиоци, на основу текстова које приређују.</p>
<p>Јасно је да овакав списак нема стручну лингвистичку тежину, без обзира на то што ће се они који га одржавају сами водити лингвистичким правилима и препорукама. Зато, да му не бисмо придавали тежину коју нема, назовимо га „транскрипције и преводи назива и акронима“ (без „речника“!), скраћено <span class="emphasis"><em>трапнакрон</em></span>. Намерна предност нове кованице је та што ће се додавањем ње у упит претраживачу, поред синтагме која се тражи, већ међу првим резултатима добити жељени супротни (изворни или прилагођени) облик.</p>
<p>Што се тиче традиционалних текстова, трапнакрон је само ефикаснији начин од традиционалних за давање изворних облика. Међутим, постаје и једини практичан начин када се дође до текстова самосвојних рачунарским окружењима, попут програмских сучеља: такви текстови су високо несеквенцијални („прво појављивање“ губи смисао), тесно повезани са функционалним графичким елементима (не постоје фусноте), и кориснику рачунара пристижу из разнородних извора (нема јединственог „прилога“ где би се могли дати изворни облици). Зато не треба да изненади то што се овај трапнакрон одржава у окриљу <a class="ulink" href="../../../doc/html/pology-module.html" target="_top">Пологије</a>, збирке алатки за превођење путем рачунара и за рачунарска окружења.</p>
</div>
<div class="sect1" title="2.&nbsp;Употреба">
<div class="titlepage">
<div>
<div>
<h2 class="title" style="clear: both"><a name="s-usage" id="s-usage"></a>2.&nbsp;Употреба</h2>
</div>
</div>
</div>
<p>Трапнакрон у Пологији може се користити на два начина. Први је проста претрага, где читаоци траже изворне облике ради даљег истраживања, а аутори прилагођене облике ради употребе у својим текстовима. Други начин је програмско уметање прилагођених облика из трапнакрона у крајњи текст, пре свега намењен преводиоцима добро упућеним у рачунарски потпомогнуто превођење.</p>
<div class="sect2" title="2.1.&nbsp;Налажење прилагођених и изворних облика">
<div class="titlepage">
<div>
<div>
<h3 class="title"><a name="s-usref" id="s-usref"></a>2.1.&nbsp;Налажење прилагођених и изворних облика</h3>
</div>
</div>
</div>
<p>Трапнакрон је изникао у оквиру пројекта превођења рачунарског окружења КДЕ на српски, због чега се из њега изведене веб странице за сада налазе на веб сајту преводилачке радионице КДЕ-а: <a class="ulink" href="http://sr.l10n.kde.org/trapnakron/index.php" target="_top">http://sr.l10n.kde.org/trapnakron/index.php</a>. Ово свакако више није најсмисленије место с обзиром на предложени шири дохват трапнакрона, али и такво већ изврсно испуњава основну замисао — лако тражење супротних облика кроз интернетски претраживач. На примеру два упита Гуглу:</p>
<div class="figure"><a name="f-srchtrap" id="f-srchtrap"></a>
<p class="title"><b>Слика&nbsp;1.&nbsp;Обосмерна претрага Гуглом</b></p>
<div class="figure-contents">
<div align="center"><img src="google-query-trapnakron-t2o.png" align="middle" alt="Обосмерна претрага Гуглом"></div>
<div align="center"><img src="google-query-trapnakron-o2t.png" align="middle" alt="Обосмерна претрага Гуглом"></div>
</div>
</div>
<p><br class="figure-break">
Са ових снимака следе два важна запажања: прво, уз додату кључну реч <code class="literal">трапнакрон</code> или <code class="literal">trapnakron</code> већ први погодак је онај прави, и друго, понуђена веза уопште и не мора да се испрати да би се дознао тражени супротни облик.</p>
<p>Овакав веб поглед на трапнакрон би се у будућности могао изместити на неку погоднију локацију, али ће основни вид претраге свеједно остати општенаменски претраживач.</p>
</div>
<div class="sect2" title="2.2.&nbsp;Програмско захтевање и уметање деклинација">
<div class="titlepage">
<div>
<div>
<h3 class="title"><a name="s-usprog" id="s-usprog"></a>2.2.&nbsp;Програмско захтевање и уметање деклинација</h3>
</div>
</div>
</div>
<p>Трапнакрон у Пологији не дефинише само номинативе прилагођених назива и акронима, већ и њихове косе падеже; затим, описне и присвојне придеве где су потребни, такође с променом кроз падеж, род и број. Ово омогућава аутору (писцу или преводиоцу) непосредно наслањање на уносе у трапнакрону у <span class="emphasis"><em>изворном</em></span> тексту, од којег се гради <span class="emphasis"><em>крајњи</em></span> текст са разрешеним прилагођеним облицима. Пологија пружа наменски <a class="ulink" href="../../../doc/html/pology.l10n.sr.trapnakron-module.html" target="_top">програмски модул трапнакрона</a>, којим се ово разрешавање лако може уградити у поступак добијања крајњег из изворног текста.</p>
<p>На пример, аутор би могао позивати деклинације из трапнакрона по угледу на ИксМЛ ентитете:</p>
<pre class="programlisting">
…на предлог &amp;tsienhsueshen-g;, оца кинеског ракетног програма,…
</pre>
<p><code class="literal">&amp;...;</code> је обележје почетка и краја ентитета, а текст између име ентитета; оно је састављено од кључа уноса у трапнакрону (<code class="literal">tsienhsueshen</code> за Ћена Сјуесена<sup>[<a name="id2765139" href="#ftn.id2765139" class="footnote" id="id2765139">2</a>]</sup>) и кључа деклинације (<code class="literal">g</code> за генитив), раздвојених цртицом. Ако је изворни текст у неком од формата обичног текста (или се тако може захватити у ланцу градње крајњег текста), онда се ИксМЛ ентитети могу разрешити питонском скриптом састављеном на основу следећег примера:</p>
<pre class="programlisting">
$ python
&gt;&gt;&gt; from pology.l10n.sr.trapnakron import trapnakron_plain
&gt;&gt;&gt; from pology.misc.resolve import resolve_entities_simple
&gt;&gt;&gt; t = trapnakron_plain()
&gt;&gt;&gt; s = u"…на предлог &amp;tsienhsueshen-g;, оца кинеског ракетног програма…"
&gt;&gt;&gt; print resolve_entities_simple(s, t)
…на предлог Ћена Сјуесена, оца кинеског ракетног програма,…
</pre>
<p>Да би ово овако радило, потребно је само да Пологија буде <a class="ulink" href="../../../doc/html/pology-module.html" target="_top">присутна и правилно подешена</a>. Конструисани објекат <code class="literal">t</code> у многоме се понаша као стандардни питонски речник:</p>
<pre class="programlisting">
&gt;&gt;&gt; print t["changzheng-n"]
чангџенг
&gt;&gt;&gt; print t["foobarxyz-n"] # не постоји
...
KeyError: 'foobarxyz-n'
&gt;&gt;&gt; print t.get("foobarxyz-n")
None
</pre>
<p>Управо ово омогућава да <code class="literal">t</code> буде други аргумент функције <code class="function">resolve_entities_simple()</code>, која на том положају очекује речник ентитета.</p>
<p>Аутоматско уметање погодује ситуацијама када је прилагођеница много и када више аутора сарађује на истом тексту, како би се прилагођавање централизовало и ускладило. Ово је случај, на пример, при превођењу и одржавању превода рачунарских окружења, на коме се и просторно и временски смењују многобројни преводиоци. Пример где аутоматско уметање практично није од користи, био би када један преводилац преводи заокружено дело научне или епске фантастике, у коме су сва имена и називи измишљени, а можда ни овоземаљски.</p>
<div class="sect3" title="2.2.1.&nbsp;Кључеви уноса и деклинација">
<div class="titlepage">
<div>
<div>
<h4 class="title"><a name="s-usprogkeys" id="s-usprogkeys"></a>2.2.1.&nbsp;Кључеви уноса и деклинација</h4>
</div>
</div>
</div>
<p>При аутоматском уметању, потребно је задати кључ уноса и деклинације. Програмски модул трапнакрона изведен је тако да су ови кључеви обавезно чист аски текст, састављен само од слова, цифара и подвлака. На тај начин се могу користити као идентификатори у највећем броју примена, попут оне са ИксМЛ ентитетима.</p>
<p>Кључ уноса у трапнакрону добија се избацивањем свих размака и интерпункције из изворног (или романизованог) облика, свођењем свих слова на визуелно најприближније аски парњаке, те њиховом деверзализацијом. Ако резултујући кључ почиње цифром, испред се додаје подвлака. Примери: <span class="foreignphrase"><em class="foreignphrase">Stanisław Lem</em></span> → <code class="literal">stanislavlem</code>, <span class="foreignphrase"><em class="foreignphrase">R. Daneel Olivaw</em></span> → <code class="literal">rdaneelolivaw</code>, <span class="foreignphrase"><em class="foreignphrase">Commodore 64</em></span> → <code class="literal">commodore64</code>, <span class="foreignphrase"><em class="foreignphrase">9WM</em></span> → <code class="literal">_9wm</code>.</p>
<p>Применом овог свођења, може се догодити да два различита уноса спадну на исти кључ. Тада се у трапнакрону ручно дефинишу различити кључеви за те уносе, по обрасцу основни кључ плус неки наставак. У том случају, жељени кључ могуће је потражити ручно, претраживањем изворних датотека трапнакрона, али и помоћу скрипте за оверу трапнакрона <span class="command"><strong>traplint</strong></span> (која је део Пологије):</p>
<pre class="programlisting">
$ traplint -erk georgia
# georgiactry
Georgia: н=Грузија, г=Грузије, …
# georgiafont
Georgia: н=Џорџија, г=Џорџије, …
</pre>
<p>Овде се види да је кључ за <span class="foreignphrase"><em class="foreignphrase">Georgia</em></span> као име државе <code class="literal">georgiactry</code>, а за име фонта <code class="literal">georgiafont</code>.</p>
<p>Кључеви деклинација су ниске појединачних слова, у којима свако слово одређује једну граматичку категорију. Кључеви именица по падежима у једнини су: <code class="literal">n</code>, <code class="literal">g</code>, <code class="literal">d</code>, <code class="literal">a</code>, <code class="literal">i</code>, <code class="literal">v</code>, <code class="literal">l</code>. Именице у множини добијају се додавањем <code class="literal">k</code>, нпр. <code class="literal">gk</code> је генитив множине. Кључеви описних придева у једнини састављени су од слова за падеж и слова за род: <code class="literal">m</code>, <code class="literal">z</code>, <code class="literal">s</code>, и технички род „мушки живи“ <code class="literal">u</code> за случајеве где је акузатив једнак генитиву; нпр. <code class="literal">dz</code> је описни придев у дативу женског рода. Кључеви описних придева у множини добијају се додавањем <code class="literal">k</code>, нпр. <code class="literal">gmk</code> за генитив мушки множине. Кључеви присвојних придева у једнини добијају се додавањем <code class="literal">p</code> а у множини <code class="literal">kp</code>, нпр. <code class="literal">dsp</code> и <code class="literal">dskp</code> за описни придев у дативу средњег рода у једнини и множини.</p>
<p>Не мора сваки унос имати све деклинације. На пример, неки уноси немају множине именица, други немају описне односно присвојне придеве. Ово зависи од природе уноса, с намером да ако одређена деклинација не постоји, онда је не треба ни користити. Наравно, могуће је да недостаје случајно или услед погрешне процене, када треба дојавити да се дода у трапнакрон. Када деклинација не постоји, питонски програмски позив ће подићи изузетак (индексни приступ) или вратити <code class="literal">None</code> (метод <code class="function">get()</code>).</p>
<p>У случају да је описни придев непроменљив, може се позвати празним кључем деклинације. Ово је посебно згодно за акрониме, који су увек непроменљиви као придеви а могу бити чести у одређеним текстовима, па би било замашно и сасвим непотребно увек давати пун кључ придева. Пример:</p>
<pre class="programlisting">
&gt;&gt;&gt; print t["fortran-dz"]
фортранској
&gt;&gt;&gt; print t["fortran-"] # није дозвољено
...
KeyError: 'fortran-'
&gt;&gt;&gt; print t["pdf-dz"]
ПДФ
&gt;&gt;&gt; print t["pdf-"] # дозвољено
ПДФ
</pre></div>
<div class="sect3" title="2.2.2.&nbsp;Алтернативни прилагођени облици">
<div class="titlepage">
<div>
<div>
<h4 class="title"><a name="s-usprogalts" id="s-usprogalts"></a>2.2.2.&nbsp;Алтернативни прилагођени облици</h4>
</div>
</div>
</div>
<p>Неки уноси имају алтернативна прилагођења, у виду два различита превода или две различите транскрипције. Као посебан случај, ту је и разликовање укорењене и системске транскрипције. Подразумевано прилагођење добија се на основни кључ уноса, а алтернативна на кључ уноса са одређеним наставком, и то: <code class="literal">_a</code>, <code class="literal">_a2</code>, <code class="literal">_a3</code> за опште алтернативе, а <code class="literal">_s</code> за системску транскрипцију. На примеру:</p>
<pre class="programlisting">
&gt;&gt;&gt; print t["alien-n"] # филм
Туђин
&gt;&gt;&gt; print t["alien_a-n"]
Осми путник
&gt;&gt;&gt; print t["isaacasimov-n"] # писац
Исак Асимов
&gt;&gt;&gt; print t["isaacasimov_s-n"]
Ајзак Асимов
</pre>
<p>Уколико унос не дефинише тражено алтернативно прилагођење, позив ће вратити подразумевано прилагођење (а не рецимо <code class="literal">None</code>).</p>
</div>
<div class="sect3" title="2.2.3.&nbsp;Хибридизација на разлике у наречју и писму">
<div class="titlepage">
<div>
<div>
<h4 class="title"><a name="s-usproghyb" id="s-usproghyb"></a>2.2.3.&nbsp;Хибридизација на разлике у наречју и писму</h4>
</div>
</div>
</div>
<p>Подразумевано, облици који се добијају на упит су на чистом екавском наречју и ћирилицом само у случајевима када не постоје разлике између писама и наречја, тј. када је ијекавска варијанта иста а латиничка се добија простим пресловљавањем. У супротном, упит враћа <span class="emphasis"><em>хибридизовани</em></span> текст:</p>
<pre class="programlisting">
&gt;&gt;&gt; print t["startrek-n"]
Зв›јездане стазе
&gt;&gt;&gt; print t["firefox-n"]
~@¦Фајерфокс¦Firefox¦
</pre>
<p>Намера иза овога је темељна подршка превођењу текстова на оба наречја и оба писма, са устаљеним разликама међу њима (на пример, иако се транскрипције по Правопису увек могу корисити у латиничком тексту, у неким миљеима устаљена је употреба изворних облика). При градњи крајњег текста на различитим наречјима и писмима, може се користити нпр. Пологијина функција <em><span class="remark">допиши која</span></em> за растављање хибридизованог на четири чиста текста.</p>
<p>Хибридизацију је могуће онеспособити при конструкцији објекта трапнакрона, тако што се три од четири варијанте пониште постављањем параметара <code class="literal">envec</code> (ек. ћир.), <code class="literal">envel</code> (ек. лат.), <code class="literal">envic</code> (ије. ћир.) и <code class="literal">envil</code> (иј. лат.) на <code class="literal">None</code>. На пример, за добијање само ијекавског латиницом:</p>
<pre class="programlisting">
&gt;&gt;&gt; t = trapnakron_plain(envec=None, envel=None, envic=None)
&gt;&gt;&gt; print t["startrek-n"]
Zvjezdane staze
&gt;&gt;&gt; print t["firefox-n"]
Firefox
</pre></div>
</div>
</div>
<div class="sect1" title="3.&nbsp;Уређивање">
<div class="titlepage">
<div>
<div>
<h2 class="title" style="clear: both"><a name="s-editing" id="s-editing"></a>3.&nbsp;Уређивање</h2>
</div>
</div>
</div>
<p>Трапнакрон се налази у поддиректоријуму <code class="filename">l10n/sr/trapnakron/</code> Пологије, што значи да је присутност и функционалност ризничке копије Пологије једини технички захтев за уређивање трапнакрона. Локација ризнице и подешавање Пологије описани су у уводу њене <a class="ulink" href="../../../doc/html/pology-module.html" target="_top">документације</a>.</p>
<p>Грађу трапнакрона чини већи број обичних текстуалних датотека, са наставком <code class="filename">.sd</code>, у формату <span class="emphasis"><em>дериватора синтагми</em></span>. Зато је први корак ка уређивању трапнакрона упознавање овог формата, <a class="ulink" href="../../../doc/html/pology.misc.synder-module.html" target="_top">документованог</a> у оквиру Пологијиног програмског модула <code class="literal">synder</code>.</p>
<p>Формат дериватора синтагми садржи многе детаље, али је основна идеја проста. Сваки ред у датотеци дефинише пар изворне и прилагођених синтагми, при чему су прилагођене синтагме раздвојене на „технички“ корен и суфикс. Један овакав унос назива се <span class="emphasis"><em>извођењем</em></span>. Неколико примера извођења:</p>
<pre class="programlisting">
KAtomic: К-атомик|а, К-атомик|ин
Sokoban: Сокобан|, Сокобан|ов
Minesweeper: Минолов|ац, Миноловч|ев
Penguin Command: Пингвинск|а&gt; команд|а
</pre>
<div class="itemizedlist">
<ul class="itemizedlist" type="disc">
<li class="listitem">
<p>У извођењу <code class="literal">KAtomic</code>, технички корен прилагођене (овде: преведене) именице је <code class="literal">К-атомик</code> а суфикс <code class="literal">а</code>. Корен и суфикс су раздвојени усправном цртом, <code class="literal">|</code>. Састав црте и техничког корена <code class="literal">|а</code> назива се <span class="emphasis"><em>проширењем</em></span>; ово ће произвести све именичке облике („К-атомика“, „К-атомике“…). Зарезом се одваја више независних синтагми с проширењима, па ће тако <code class="literal">К-атомик|ин</code> произвести све облике присвојног придева.</p>
</li>
<li class="listitem">
<p>Извођење <code class="literal">Sokoban</code> посебно је само по томе што је технички суфикс празна ниска („Сокобан“, „Сокобана“…). Овако се изводи већина именица мушког рода.</p>
</li>
<li class="listitem">
<p>Празан суфикс не одговара извођењу <code class="literal">Minesweeper</code>, јер је ‘а’ у „Миноловац“ непостојано (генитив једнине је „Миноловца“ а не „Миноловаца“). Зато је за овакве случајеве дефинисан технички корен <code class="literal">ац</code>.</p>
</li>
<li class="listitem">
<p>У прилагођењу <code class="literal">Penguin Command</code>, реч „Пингвинска“ је атрибут, па се мења по придевској промени. Зато њен технички суфикс није могао бити <code class="literal">а</code>, као у <code class="literal">команд|а</code>, већ се уводи суфикс <code class="literal">а&gt;</code> за атрибуте пред именицама женског рода. Овом извођењу недостаје присвојни придев, јер граматички и не постоји.</p>
</li>
</ul>
</div>
<p>Из примера̂ се види да уредник, поред тога што треба да упозна формат дериватора синтагми, треба да зна и који технички суфикси постоје и када се користе. Њихова извођења дата су у датотеци <code class="filename">l10n/sr/trapnakron/base/aff.sd</code>, са упутним коментаром. На пример, неки од суфикса из претходних примера дати су овако:</p>
<pre class="programlisting">
# Именица мушког рода у једнини, основна
|: _род!=м, н=, г=а, д=у, а=, и=ом, л=у

# Именица мушког рода -ац са непостојаним -а- у једнини
|ац, |ac: _род!=м, н=ац, г=ца, д=цу, а=ац, и=цем, л=цу

# Именица женског рода у једнини, основна
|а, |a: _род!=ж, н=а, г=е, д=и, а=у, и=ом, л=и

# Атрибут уз именицу женског рода у једнини
|а&gt;, |a&gt;: _род!=ж, н=а, г=е, д=ој, а=у, и=ом, л=ој
</pre>
<p>Суфикса је немали број, али то не треба да забрињава. Уредник увек може потражити кроз трапнакрон како су решена друга извођења синтагми са истом деклинацијом, а може и развити извођење до репрезентативних облика како би се уверио у исправност своје дефиниције (о чему говори <a class="link" href="#s-edverif" title="3.3.&nbsp;Оверавање и пробни развоји">одељак о оверавању</a>).</p>
<div class="sect2" title="3.1.&nbsp;Опште смернице">
<div class="titlepage">
<div>
<div>
<h3 class="title"><a name="s-edgen" id="s-edgen"></a>3.1.&nbsp;Опште смернице</h3>
</div>
</div>
</div>
<p>Следи преглед смерница које важе за сва извођења у трапнакрону, независно од врсте појма који покривају.</p>
<div class="sect3" title="3.1.1.&nbsp;Категоризација">
<div class="titlepage">
<div>
<div>
<h4 class="title"><a name="s-edgencat" id="s-edgencat"></a>3.1.1.&nbsp;Категоризација</h4>
</div>
</div>
</div>
<p>Трапнакрон је подељен у категорије на три нивоа; свако извођење има велику категорију, малу категорију и поткатегорију. Велика и мала категорија одређене су именима датотека, по обрасцу <code class="filename">velika-mala.sd</code>. На пример, сва имена људи су у датотекама <code class="filename">people-*.sd</code>, а имена научника у датотеци <code class="filename">people-scientists.sd</code>. У оквиру датотеке, поткатегорије су прости коментари који раздвајају блокове извођења̂. У категорији <code class="literal">people-scientists</code> тако постоји блок физичара, математичара, биолога… Унутар једног блока, извођења су поређана абецедно по изворним или романизованом облицима.</p>
<p>Категоризација постоји најпре да би се материјал разделио на мање целине којима је технички лакше руковати, и да би се за поједине категорије могле одредити додатне смернице. Ово значи да не треба посвећивати превише пажње томе под којом категоријом завести које извођење („да ли је Вернер фон Браун научник или инжењер?“), већ брзо одлучивати према тренутној инспирацији. Ако је значење неке синтагме потпуно непознато, ту је категорија <code class="literal">misc-*</code>.</p>
<p>У сваком тренутку могуће је успоставити нову велику или малу категорију (тј. додати нову датотеку), или поткатегорију, како се уочи потреба за тиме.</p>
</div>
<div class="sect3" title="3.1.2.&nbsp;Јединственост извођења">
<div class="titlepage">
<div>
<div>
<h4 class="title"><a name="s-edgenuniq" id="s-edgenuniq"></a>3.1.2.&nbsp;Јединственост извођења</h4>
</div>
</div>
</div>
<p>Уколико је неки појам знан под више имена, било изворних (романизованих) или прилагођених, поставља се питање с колико извођења то покрити. Иста недоумица важи и обрнуто, када су два различита појма знана под истим именима. Ово се разрешава на основу употребне вредности имена, а не јединствености и разликовања појмова самих, како ће бити изложено у наредном.</p>
<p>Када се исти појам изворно помиње под два имена, а исто тако и прилагођено, тада се дефинишу и два независна извођења. Ово је случај, на пример, са Ејдом Бајрон односно Ејдом Лавлејс<sup>[<a name="id2787539" href="#ftn.id2787539" class="footnote" id="id2787539">3</a>]</sup>, која се и у изворним и у домаћим текстовима помиње или по девојачком или по удатом презимену, према личном осећају писца. Зато се за њу уводе два извођења:</p>
<pre class="programlisting">
Ada Byron: Ејд|а Бајрон
Ada Lovelace: Ејд|а Лавлејс
</pre>
<p>(Имена људи се заправо не изводе овако просто, већ су овде дата скраћено да се не би оптерећивао пример. Како се заиста изводе, говори одељак <a class="link" href="#s-edspecpn" title="3.2.1.&nbsp;Имена људи">посебних смерница о именима људи</a>.)</p>
<p>Уколико је појам познат под више страних имена — типично када се зна и изворно нелатиничко и једно или више романизованих имена — а само под једним домаћим, дефинише се кроз једно извођење са нанизаним свим страним именима:</p>
<pre class="programlisting">
Юрий Гагарин, Yuri Gagarin: Јуриј|2 Гагарин|
龙芯, lóngxīn, Loongson: лунгсин|, лунгсин|ов
</pre>
<p>Обрнуто, када је појам познат под једним изворним именом али више домаћих, опет се дефинише једно извођење, али са <span class="emphasis"><em>алтернативним</em></span> прилагођењима:</p>
<pre class="programlisting">
Alien: Туђин|!, Туђин|ов
    @алт: Осм|и!&gt; путник|!
</pre>
<p>Једно прилагођење мора се изабрати као подразумевано, овде „Туђин“, а друго као алтернативно, овде „Осми путник“. Алтернативно прилагођење задаје се под <span class="emphasis"><em>окружењем</em></span> <code class="literal">@алт</code>, а могућа су и <code class="literal">@алт2</code>, па и <code class="literal">@алт3</code>, за сасвим ретке случајеве.</p>
<p>Претходна два случаја могу бити и комбинована, када се и изворни и домаћи облици колебају између транскрипције и превода:</p>
<pre class="programlisting">
长征系列运载火箭, Changzheng, Long March: чангџенг|, чангџенг|ов
    @алт: дуг|и&gt; марш|
</pre>
<p>Да ли ће овде подразумевано прилагођење бити транскрипција или превод, зависи од случаја.</p>
<p>Посебан случај алтернативног прилагођења је тренутна системска транскрипција, коју вреди навести када је у општој употреби укорењена нека ранија. Она се даје под окружењем <code class="literal">@сист</code>:</p>
<pre class="programlisting">
Isaac Newton: Исак| Њутн|
    @сист: Ајзак| Њутон|
</pre>
<p>Уколико је за ијекавско наречје потребно другачије прилагођење, а уредник га познаје, додаје га под окружењем <code class="literal">@иј</code>. До разликовања у наречју не може доћи код транскрипција, али може код превода:</p>
<pre class="programlisting">
Star Trek: Звездан|е-&gt; стаз|е-
    @иј: Звјездан|е-&gt; стаз|е-
</pre></div>
<div class="sect3" title="3.1.3.&nbsp;Деклинације изворних облика">
<div class="titlepage">
<div>
<div>
<h4 class="title"><a name="s-edgensrc" id="s-edgensrc"></a>3.1.3.&nbsp;Деклинације изворних облика</h4>
</div>
</div>
</div>
<p>Остављање изворних облика у тексту латиницом је устаљена пракса у неким областима, и то може бити потребно подржати при аутоматском уметању облика из трапнакрона. Другим речима, тада крајњи ћирилички текст треба да садржи транскрибоване, а латинички изворне облике. Како би се ово омогућило, за већину категорија синтагми у трапнакрону изводе се и деклинације изворних облика (или страних транскрипција). То се чини под окружењем <code class="literal">@л</code>, као и <code class="literal">@ијл</code> када постоји разликовање са ијекавским наречјем. На примерима:</p>
<pre class="programlisting">
Cyborg: сајборг|, сајборг|ов
    @л: Cyborg|, Cyborg|ov
Adobe: Адоуб|и, Адоуб|ијев
    @л: Adob|e-ij, Adob|ejev
Maple: Мејпл|, Мејпл|ов
    @л: Maple|, Maple|ov
Blowfish: блоуфиш|, блоуфиш|ов
    @л: Blowfish|, Blowfish|ov
</pre>
<p>Деклинације изворних облика не дефинишу се ако се изворни облик може добити простим пресловљавањем транскрибованог, нити када је прилагођење извршено преводом:</p>
<pre class="programlisting">
Epson: Епсон|, Епсон|ов
Amarok: Амарок|, Амарок|ов
KGoldRunner: К-златобој|ац, К-златобојч|ев
KMail: К-пошт|а, К-пошт|ин
</pre>
<p>За следеће категорије <span class="emphasis"><em>не треба</em></span> дефинисати деклинације изворних облика, јер се у латиничким текстовима још увек најчешће транскрибују: <code class="literal">languages-*</code> (осим <code class="literal">languages-prog</code>), <code class="literal">people-*</code>, <code class="literal">*-fiction</code>.</p>
<p>Постојање изворних деклинација у трапнакрону не значи да се обавезно морају наћи у латиничком тексту при аутоматском уметању. Ако се желе прилагођени облици (наравно, пресловљени на латиницу), то се може постићи позивањем конструктора трапнакрона са одговарајућим параметрима.</p>
</div>
<div class="sect3" title="3.1.4.&nbsp;Непосредно задавање својстава">
<div class="titlepage">
<div>
<div>
<h4 class="title"><a name="s-edgenprop" id="s-edgenprop"></a>3.1.4.&nbsp;Непосредно задавање својстава</h4>
</div>
</div>
</div>
<p>Некада са̂мо проширење (тј. технички суфикс) није довољно да дефинише све деклинације и својства у датом извођењу. Тада се потребна својства задају ручно, после проширења и раздвојена зарезима.</p>
<p>Понеки суфикс не дефинише род именице, јер га користе именице два различита рода при чему се за један не може рећи да је много бројнији од другог. Тада се род задаје ручно, својством <code class="literal">_род!</code>. На пример, суфикс <code class="literal">о</code> често се примењује и на именице мушког и на именице средњег рода:</p>
<pre class="programlisting">
Apolo: Апол|о, Апол|ов, _род!=м
Marble Madness: Кликерск|о&gt; лудил|о, _род!=с
</pre>
<p>Када суфикс пак аутоматски дефинише род, у неким случајевима тај род не мора одговарати. Чест пример су мушка имена и презимена која се завршавају на -а и мењају као именице женског рода. Тада се род опет ручно задаје:</p>
<pre class="programlisting">
Edsger Dijkstra: Едсгер| Дајкстр|а, _род!=у
</pre>
<p>У овом примеру треба уочити и три споредна детаља. Мушкарци добијају „мушки род живи“, означен словом <code class="literal">у</code> (код кога је акузатив једнак генитиву), уместо обичног, <code class="literal">м</code> (акузатив једнак номинативу). Затим, прво проширење, са празним суфиксом, дефинисало би род правилно, али га потискује друго проширење, суфикс <code class="literal">а</code>; другим речима, последњи сусретнути род постаје укупан род синтагме. Коначно празан суфикс нормално дефинише обичан мушки род, не живи, али су специјално у датотекама с именима људи сви мушки суфикси предефинисани да дају мушки род живи.</p>
<p>Уколико постоји двоумљење око правилности транскрипције, то се бележи својством <code class="literal">_тр=!</code>. Уколико је познат ИПА запис имена, наводи се као својство <code class="literal">_ипа</code>.</p>
</div>
<div class="sect3" title="3.1.5.&nbsp;Наслањање извођења на претходна">
<div class="titlepage">
<div>
<div>
<h4 class="title"><a name="s-edgeninh" id="s-edgeninh"></a>3.1.5.&nbsp;Наслањање извођења на претходна</h4>
</div>
</div>
</div>
<p>Многе вишечлане синтагме садрже мање синтагме које саме по себи имају извођења у трапнакрону. Тада, да би се избегло понављање истог прилагођеног облика на више места, треба <span class="emphasis"><em>наслонити</em></span> дужу на краћу синтагму. Ово се чини кроз исти метод проширивања, само што проширење више није техничким суфиксом, већ циљном краћом синтагмом:</p>
<pre class="programlisting">
Emacs: Емакс|, Емакс|ов
    @л: Emacs|, Emacs|ov
Lucid Emacs: Лусид|ов&gt; |Emacs
    @л: Lucid|ov&gt; |Emacs
</pre>
<p>У извођењу <code class="literal">Lucid Emacs</code> биће проширени сви именички облици дефинисани извођењем <code class="literal">Emacs</code>, управо како се очекује („Лусидов Емакс“, „Лусидовог Емакса“…). Некад, међутим, потребан је само један прилагођени облик, типично као део непроменљиве подсинтагме:</p>
<pre class="programlisting">
Gnome: Гном|, Гном|ов
    @л: Gnome|, Gnome|ov
Eye of Gnome: Ок|о |Gnome~г, _род!=с
</pre>
<p>Проширење <code class="literal">|Gnome~г</code> даје само генитив, резултујући жељеним облицима („Око Гнома“, „Ока Гнома“, „Оку Гнома“,…); део <code class="literal">~г</code> је <span class="emphasis"><em>маска проширења</em></span>, која издваја потребне облике из свих могућих (како тачно маска функционише, описано је у документацији формата).</p>
<p>При наслањању извођења, често је случај да извођење које се користи у проширењу није у истој датотеци као извођење које се дефинише. У горњем примеру, извођење <code class="literal">Eye of Gnome</code> је у датотеци <code class="filename">software-graphics.sd</code>, a <code class="literal">Gnome</code> у <code class="filename">software-system.sd</code>. Тада треба <span class="emphasis"><em>укључити</em></span> датотеку прошириваног извођења у датотеку онога које га проширује, додавањем директиве укључивања при врху:</p>
<pre class="programlisting">
# Врх датотеке software-graphics.sd
&gt;base/aff.sd  # основна извођења, по техничким суфиксима
&gt;software-system.sd  # извођења у наслањањима
</pre>
<p>Када их је више, укључивања се ређају абецедним редоследом.</p>
</div>
</div>
<div class="sect2" title="3.2.&nbsp;Посебне смернице по категоријама">
<div class="titlepage">
<div>
<div>
<h3 class="title"><a name="s-edspec" id="s-edspec"></a>3.2.&nbsp;Посебне смернице по категоријама</h3>
</div>
</div>
</div>
<p>За неке категорије извођења, поред деклинација корисно је дефинисати и извесне друге податке. Наредни одељци дају преглед таквих случајева.</p>
<div class="sect3" title="3.2.1.&nbsp;Имена људи">
<div class="titlepage">
<div>
<div>
<h4 class="title"><a name="s-edspecpn" id="s-edspecpn"></a>3.2.1.&nbsp;Имена људи</h4>
</div>
</div>
</div>
<p>Код имена људи треба означити име, презиме и средње име, и у извору и у транскрипцијама, и скраћено навести народност:</p>
<pre class="programlisting">
~i Arthur ~s C. ~p Clarke, |пис-кларк: ~и Артур| ~п Кларк|, _нр=брит
</pre>
<p><code class="literal">~i</code> и <code class="literal">~и</code> су равноправне ознаке за име, <code class="literal">~p</code> и <code class="literal">~п</code> за презиме, а <code class="literal">~s</code> и <code class="literal">~с</code> за средње име. Својство <code class="literal">_нр</code> наводи народност; ако се разликује народност на рођењу и каснија, проценити која је битнија.</p>
<p>Ако стварно изворно име није латиничко, и зна се, наводи се испред романизација:</p>
<pre class="programlisting">
~и Сергей ~п Королёв, ~i Sergey ~p Korolyov: ~п Сергеј| ~п Корољов|, _нр=рус
</pre>
<p>Уколико је познато више романизација, поређати их по учесталости, почев од најучесталије.</p>
<p>Ако изворно име јесте латиничко, али садржи бар једно неаски слово које није настало додавањем дијакритика, треба изричито навести приближни аски кључ под којим ће се водити, и то скривен:</p>
<pre class="programlisting">
~i Stanisław ~p Lem, |stanislavlem: ~и Станислав| ~п Лем|, _нр=пољ
</pre>
<p>Уколико народност није позната, ставља се знак питања: <code class="literal">_нр=?</code>.</p>
<p>Имена треба ређати абецедним редоследом по изворном <span class="emphasis"><em>презимену</em></span>, односно романизованом ако изворно није латиничко.</p>
</div>
<div class="sect3" title="3.2.2.&nbsp;Извори у фикцији">
<div class="titlepage">
<div>
<div>
<h4 class="title"><a name="s-edspecfict" id="s-edspecfict"></a>3.2.2.&nbsp;Извори у фикцији</h4>
</div>
</div>
</div>
<p>Многе велике категорије имају мале категорије које обрађују фикционе појмове те врсте, тј. ради се о категоријама <code class="literal">*-fiction</code>. За фикциона извођења корисно је пратити одакле потичу: од ког аутора, из ког филма, из ког фантазијског универзума… Порекло се задаје својством <code class="literal">_из</code>:</p>
<pre class="programlisting">
Discovery: Открић|е3, _род!=с, _из=|пис-кларк~н
Quenya: квениј|а, квениј|ски, _из=|пис-толкин~н
</pre>
<p>Вредност својства <code class="literal">_из</code> је проширени номинатив извора, на који се упућује за ту намену дефинисаним кратким унутрашњим кључем (да би се избегло понављање потенцијално замашне пуне синтагме извора):</p>
<pre class="programlisting">
~i Arthur ~s C. ~p Clarke, |пис-кларк: ~и Артур| ~п Кларк|, _нр=брит
~i J.R.R. ~p Tolkien, |пис-толкин: ~и Џ.Р.Р. ~п Толкин|, _нр=брит
</pre></div>
</div>
<div class="sect2" title="3.3.&nbsp;Оверавање и пробни развоји">
<div class="titlepage">
<div>
<div>
<h3 class="title"><a name="s-edverif" id="s-edverif"></a>3.3.&nbsp;Оверавање и пробни развоји</h3>
</div>
</div>
</div>
<p>Уредник може лако да провери дефиниције које додаје помоћу скрипте <span class="command"><strong>traplint</strong></span>. Ако је Пологија подешена по упутству, ова је скрипта већ у путањи и спремна за извршавање. У најосновнијем режиму рада, када се позове без аргумената:</p>
<pre class="programlisting">
$ traplint
</pre>
<p>скрипта ће оверити све постојеће уносе у трапнакрону. То значи да ће бити откривене пре свега синтаксне грешке и грешке у проширивањима (нпр. непостојећи технички суфикс), али и неке логичке грешке које се могу аутоматски пресрести (нпр. недостајање својства рода, или непозната вредност рода). Провере на логичке грешке временом се допуњавају, како се уочи могућност за њихово дефинисање.</p>
<p>Оверавање целог трапнакрона може потрајати, што је незгодно када уредник жели да овери само један или неколико новододатих извођења. Тада може да позове скрипту са опцијом <code class="option">-m</code>:</p>
<pre class="programlisting">
$ traplint -m
</pre>
<p>У овом режиму, биће оверени само измењени и додати уноси, на основу разлике у датотекама коју пријављује подложни систем за управљање верзијама.</p>
<p>Напокон, уредник може желети да овери неке конкретне датотеке и појединачна извођења, и они се могу задати као слободни аргументи:</p>
<pre class="programlisting">
$ traplint alien nostromo sulaco  # појединачна извођења по кључу
$ traplint l10n/sr/trapnakron/mech-fiction.sd  # цела датотека по путањи
$ traplint :mech-fiction  # цела датотека по основи имена
</pre>
<p>Када се задају појединачна извођења, кључ извођења одређује се како је описано у <a class="link" href="#s-usprogkeys" title="2.2.1.&nbsp;Кључеви уноса и деклинација">одељку о кључевима</a> при програмском потраживању облика из трапнакрона. Кључеви се подразумевано поклапају тачно, што је могуће променити на поклапање регуларним изразом издавањем опције <code class="option">-r</code>.</p>
<p>Претходно изложени позиви оверавају извођења, али не исписују ништа када нема грешака. Недостатак грешака на аутоматској провери наравно не значи да грешака и нема, па уредник може желети да види развоје извођења, са крајњим деклинацијама, како би се уверио да је све на месту. То постиже издавањем опције <code class="option">-e</code> уз било који од претходних позива, када се за изабрана извођења исписују репрезентативни развоји:</p>
<pre class="programlisting">
$ traplint -e alien nostromo sulaco
Alien: н=Туђин, г=Туђина, д=Туђину, а=Туђина, и=Туђином, …
    @алт: н=Осми путник, …, а=Осмог путника, …
Nostromo: н=Ностромо, г=Нострома, д=Нострому, …, нмп=Ностромов
Sulaco: н=Сулако, г=Сулака, д=Сулаку, …, нмп=Сулаков
</pre>
<p>После сеансе уређивања, пре него што се преда или пошаље закрпа, типичан позив за оверавање и прегледање пробних развоја за измењена и додата извођења био би:</p>
<pre class="programlisting">
$ traplint -me
</pre>
<p>У могућности оверавања, путем назнака при уређивању, може се убројати и истицање синтаксе. Тренутно је дефинисано за КДЕ уређиваче К-писање и Кејт, у стаблу Пологије смештено под <code class="filename">syntax/kate/synder.xml</code>; у погон се ставља убацивањем (најбоље симвезом) у директоријум <code class="filename">~/.kde/share/apps/katepart/syntax/</code>. Истицање овако изгледа у акцији:</p>
<div class="figure"><a name="f-katesyn" id="f-katesyn"></a>
<p class="title"><b>Слика&nbsp;2.&nbsp;Истицање формата дериватора синтагми у Кејт</b></p>
<div class="figure-contents">
<div align="center"><img src="kate-syntax-synder.png" align="middle" alt="Истицање формата дериватора синтагми у Кејт"></div>
</div>
</div>
<p><br class="figure-break"></p>
</div>
<div class="sect2" title="3.4.&nbsp;Сарадња">
<div class="titlepage">
<div>
<div>
<h3 class="title"><a name="s-edcoop" id="s-edcoop"></a>3.4.&nbsp;Сарадња</h3>
</div>
</div>
</div>
<p>Уредници могу на више начина обезбедити да њихове допуне и измене трапнакрона буду увршћене у ризницу Пологије. У основи свих је, наравно, прослеђивање закрпе коју пријављује систем за управљање верзијама (СУВ) на праву адресу.</p>
<p>Ако је променљива окружења <code class="envar">TRAPDIR</code> постављена на корени директоријум трапнакрона, нпр. <code class="filename">/home/pperic/repos/pology/l10n/sr/trapnakron/</code>, онда се закрпа која укључује све измене прави једноставним:</p>
<pre class="programlisting">
$ cd $TRAPDIR
$ svn diff &gt;patch.diff
</pre>
<p>(Уколико је додата цела нова датотека, треба је прво пријавити СУВ-у помоћу <code class="code">svn add datoteka.sd</code>). Потом се закрпа може послати е-поштом на једну од ових адреса:</p>
<div class="itemizedlist">
<ul class="itemizedlist" type="disc">
<li class="listitem">
<p>директно Чаславу Илићу <code class="email">&lt;<a class="email" href="mailto:caslav.ilic@gmx.net">caslav.ilic@gmx.net</a>&gt;</code>, одржаваоцу трапнакрона у Пологији;</p>
</li>
<li class="listitem">
<p>на поштанску листу Сорти <code class="email">&lt;<a class="email" href="mailto:sorta@googlegroups.com">sorta@googlegroups.com</a>&gt;</code>, која се бави питањима рачунарске терминологије на српском језику. Ово је боља варијанта, јер поред одржаваоца и други могу прокоментарисати измене (нпр. ваљаност транскрипција).</p>
</li>
</ul>
</div>
<p>Уместо простог дописивања е-поштом, може се употребити и <a class="ulink" href="http://codereview.appspot.com/" target="_top">Гуглов Преглед кода</a>. Овај начин обједињује претходне (шаљу се поруке и одржаваоцу и Сорти), али и омогућава брже и прецизније коментарисање измена и ажурирање предлога. Да би се овоме приступило, прво треба отворити налог на Гуглу (уколико већ није отворен другом приликом), а затим преузети и убацити у путању скрипту <a class="ulink" href="http://code.google.com/p/rietveld/wiki/UploadPyUsage" target="_top"><span class="command"><strong>upload.py</strong></span></a>, за слање захтева за преглед непосредно из командне линије. Ако је Пера Перић изменио датотеку <code class="filename">people-scientists.sd</code>, закрпу може послати на преглед овиме:</p>
<pre class="programlisting">
$ cd $TRAPDIR
$ svn status
M       people-scientists.sd
$ upload.py -e pera.peric@negde.net \
            -r caslav.ilic@gmx.net --cc sorta@googlegroups.com --send_mail \
            -m "Допуне трапнакрона."
Upload server: codereview.appspot.com (change with -s/--server)
Loaded authentication cookies from /home/pperic/.codereview_upload_cookies
Issue created. URL: http://codereview.appspot.com/141054
Uploading base file for people-scientists.sd
</pre>
<p>Опција <code class="option">-e</code> задаје уредникову адресу е-поште са којом је отворио налог на Гуглу. Опција <code class="option">-r</code> задаје адресу одржаваоца, а <code class="option">--cc</code> Сорте, који треба да буду обавештени о захтеву за преглед. <code class="option">--send_mail</code> чини да им поруке буду одмах послате, насловљене текстом уз опцију <code class="option">-m</code> и са садржајем закрпе. У излазу се добија веза ка захтеву за преглед (горе <code class="literal">http://codereview.appspot.com/141054</code>), где се налази веб сучеље за даљу обраду захтева. Ако се закрпа накнадно измени, на основу коментара размењених са одржаваоцем и другима, за слање је довољно:</p>
<pre class="programlisting">
$ cd $TRAPDIR
$ upload.py -e pera.peric@negde.net -i 141054 --send_mail \
            -m "Поправке према коментарима."
Upload server: codereview.appspot.com (change with -s/--server)
Loaded authentication cookies from /home/pperic/.codereview_upload_cookies
Issue updated. URL: http://codereview.appspot.com/141054
</pre>
<p>Опција <code class="option">-i</code> задаје број постојећег захтева за предлог, како би се нова закрпа надовезала на стару.</p>
<p>Опција <code class="option">--send_mail</code> може и да се не изда, с намером да се поруке пошаљу касније, преко веб сучеља. Ово је корисно када уредник жели додатно да опише измене, у глобалу или додајући коментаре уз неке од њих.</p>
</div>
</div>
<div class="footnotes"><br>
<hr width="100" align="left">
<div class="footnote">
<p><sup>[<a name="ftn.id2759325" href="#id2759325" class="para" id="ftn.id2759325">1</a>]</sup> Могло би се рећи да су традиционални транскрипциони речници нешто налик овоме. Међутим, њих поседује само узак круг људи, попут преводилаца и лектора, а не опште читалаштво. Затим, приређују их само лингвисти, што значи да су у сталном заостанку за новообјављеним текстовима, и не могу ни покушати да испрате сву бројност прилагођеница у њима.</p>
</div>
<div class="footnote">
<p><sup>[<a name="ftn.id2765139" href="#id2765139" class="para" id="ftn.id2765139">2</a>]</sup> Прво амерички, затим кинески ваздухокосмопловни инжењер и научник. Оснивач кинеског свемирског програма. 1911–2009.</p>
</div>
<div class="footnote">
<p><sup>[<a name="ftn.id2787539" href="#id2787539" class="para" id="ftn.id2787539">3</a>]</sup> Викторијанска математичарка, данас често сматрана и првом програмерком односно програмером уопште. 1815–1852.</p>
</div>
</div>
</div>
</body>
</html>
